# Kara Araçları Kasko Sigortası Genel Şartları #



** A -Sigortanın Kapsamı **

** A.1. Sigortanın Konusu **
Bu sigorta ile sigortacı, sigortalının poliçede belirtilen ve karayolunda kullanma izni olan 
motorlu ve motorsuz kara araçlarından, römork veya karavanlardan iş makinelerinden, lastik 
tekerlekli traktörler, diğer zirai tarım makinelerinden doğan menfaatin aşağıda belirtilen 
risklerin gerçekleşmesi sonucunda doğrudan uğrayacağı maddi zararları teminat altına alır.

a) Aracın karayolunda veya demiryolunda kullanılabilen motorlu, motorsuz araçlarla 
çarpışması,
b) Gerek hareket gerek durma halinde iken sigortalının veya aracı kullananın iradesi dışında 
araca ani ve harici etkiler neticesinde sabit veya hareketli bir cismin çarpması veya aracın böyle 
bir cisme çarpması, devrilmesi, düşmesi, yuvarlanması gibi kazalar,
c) Üçüncü kişilerin kötü niyet veya muziplikle yaptıkları hareketler, ile fiil ehliyetine sahip 
olmayan kişilerin yol açacağı zararlar,
d) Aracın yanması,
e) Aracın veya araç parçalarının çalınması veya çalınmaya teşebbüs edilmesi

Kasko sigortası uygulamasında aşağıdaki ürün isimleri altında ve içeriklerinde teminat verilir.
Dar Kasko: Yukarıdaki teminat gruplarından bir kısmı için teminatın verildiği üründür.
Kasko: Yukarıdaki teminat gruplarının tamamı için teminatın verildiği üründür
Genişletilmiş Kasko: Yukarıdaki teminat gruplarının tamamı ve bu genel şartlarda ek sözleşme 
ile teminat kapsamına dahil edilebilecek risklerden bir kısmı için teminatın verildiği üründür.
Tam Kasko: Yukarıdaki teminat gruplarının tamamı ve bu genel şartlarda ek sözleşme ile 
teminat kapsamına dahil edilebilecek tüm riskler için teminatın verildiği üründür.
Teminatın içeriği yukarıdaki ürünlerden hangisine uyuyorsa poliçe başlığı, en az 16 punto 
büyüklüğünde harflerle söz konusu ürün ismini içerecektir.
Poliçede bu Genel Şartlarda sigorta teminatının kapsamına ilişkin olarak belirtilen ifadeler 
dışında ifade kullanılamaz. Satılan ürünlerin isimlerinin verilen teminatla uyumlu olması 
gerekmektedir.

** A.2. **Sigortanın Coğrafi Sınırı
Bu sigorta Türkiye sınırları içinde geçerlidir.

** A.3. Sigortanın Kapsamı **

** 3.1 **Poliçede belirtilen araç ve aracın üzerine fabrika çıkışında standart donanım olarak monte 
edilmiş her türlü ses, iletişim ve görüntü cihazları ile poliçede belirtilmeleri koşuluyla araçta 
standardının dışında yer alan, fabrika çıkışında veya sonradan ilave edilmiş aksesuarlar sigorta 
kapsamı içindedir.

** A.4. Ek Sözleşme ile Teminat Kapsamına Dahil Edilebilecek Zararlar **

Aşağıdabelirtilen haller ancak ek sözleşmeyle teminat altına alınabilir:

** 4.1. **Türkiye sınırları dışında meydana gelen zararlar,
** 4.2. **Grev, Iokavt, kargaşalık ile halk hareketleri ve bunları önlemek ve etkileri azaltmak üzere 
yetkili organlar tarafından yapılan müdahaleler sonucunda meydana gelen zararlar,
** 4.3.A.5 **maddesinin 9 uncu bendinde belirtilen zararlar hariç olmak üzere, 3713 sayılı Terörle 
Mücadele Kanununda belirtilen terör eylemleri ve bu eylemlerden doğan sabotaj ile bunları 
önlemek ve etkilerini azaltmak amacıyla yetkili organlar tarafından yapılan müdahaleler 
sonucunda meydana gelen zararlar,
** 4.4. **Deprem, toprak kayması, fırtına, dolu, yıldırım veya yanardağ püskürmesi nedeni ile 
meydana gelen zararlar,
** 4.5. **Sel ve su baskını ile meydana gelen zararlar,
** 4.6. **Araçta sigara benzeri maddelerin teması ile meydana gelen yangın dışındaki zararlar,
** 4.7. **Yetkili olmayan kişilere çektirilen araca gelen zararlar ile kurallara uygun olmadan çekilen 
veya çektirilen araçlara gelen zararlar,
** 4.8. **Aracın sigorta kapsamına giren tam veya kısmi bir zarara uğraması nedeni ile tam hasar 
halinde tazminatın ödenmesine, kısmi hasar halinde hasarın giderilmesine kadar olan sürede 
poliçede bu korumaya ilişkin belirtilen limitle sınırlı olmak üzere kullanım ve gelir kaybından 
doğan zararlar,
** 4.9. **Aracın, kurallara uygun bir şekilde yasal olarak taşınmasına izin verilen patlayıcı, parlayıcı 
ve yakıcı maddeler taşınması nedeniyle uğrayacağı zararlar,
** 4.10. **Aracın iddia ve yarışlara katılması sonucu ile bunlara hazırlık denemeleri sırasında 
meydana gelen zararlar,
** 4.11. **Araç anahtarının ek sözleşmede belirtilen haller sonucunda ele geçirilmesi suretiyle aracın 
çalınması ve çalınmaya teşebbüsü sonucu meydana gelecek ziya ve hasarlar,
** 4.12. **Ek sözleşmede belirtilen haller sonucunda kaybolan ve çalınan anahtarlar dolayısıyla 
aracın kilit mekanizmasının değiştirilmesi nedeniyle uğranılan zararlar,
** 4.13. **Kemirgen ve ek sözleşmede belirtilen durumlar dahilinde diğer hayvanların vereceği 
zararlar,
** 4.14. **Yağsızlık, susuzluk, donma, bozukluk, eskime, çürüme, paslanma ve bakımsızlık 
nedeniyle meydana gelen zararlar,
** 4.15. **Sigorta kapsamına giren bir olaydan doğmadıkça ve böyle bir olayla sonuçlanmadıkça 
aracın mekanik, elektrik ve elektronik donanımında meydana gelen her türlü arızalar, kırılmalar 
ile lastiklerde meydana gelen zararlar.
Sigorta poliçesinde yukarıda sayılmayan ve bu Genel Şartlarda teminat dışında kalan zararlar 
arasında düzenlenmeyen rizikolar için de ek sözleşme ile teminat sağlanabilir.

** A.5. Teminat Dışında Kalan Zararlar **

Aşağıdaki hallerde araçta meydana gelen zararlar sigorta teminatının dışındadır:

** 5.1. **Savaş, her türlü savaş olayları, istila, yabancı düşman hareketleri, çarpışma (Savaş ilan 
edilmiş olsun olmasın), iç savaş, ihtilal, isyan, ayaklanma ve bunların gerektirdiği inzibati ve 
askeri hareketler nedeniyle meydana gelen zararlar,
** 5.2. **Herhangi bir nükleer yakıttan veya nükleer yakıtın yanması sonucu nükleer atıklardan veya 
bunlara atfedilen nedenlerden meydana gelen iyonlayıcı radyasyonların veya radyo-aktivite 
bulaşmaları ve bunların gerektirdiği askeri ve inzibati tedbirlerin neden olduğu bütün zararlar 
(Bu bentte geçen yanma deyimi kendi kendini idame ettiren herhangi bir nükleer ayrışım olayını 
da kapsayacaktır),
** 5.3. **Kamu otoritesi tarafından çekilme hali hariç araçta yapılacak tasarruflar nedeniyle 
meydana gelen zararlar,
** 5.4. **Poliçede gösterilen aracın, ilgili mevzuat hükümlerine göre gerekli sürücü belgesine sahip 
olmayan kimseler tarafından kullanılması sırasında meydana gelen zararlar,
** 5.5. **Aracın, uyuşturucu madde veya Karayolları Trafik Yönetmeliğinde belirlenen seviyenin 
üzerinde alkollü içki almış kişilerce veya aynı mevzuatta alkollü içki alamayacağı belirtilen 
kişilerce alkollü içki alınmak suretiyle kullanılması sırasında meydana gelen zararlar,
** 5.6. **Araca, sigortalı veya fiillerinden sorumlu bulunduğu kimseler veya birlikte yaşadığı kişiler 
tarafından kasten verilen zararlar ile sigortalının fiillerinden sorumlu olduğu kimseler veya 
birlikte yaşadığı kişiler tarafından sigortalı aracın kaçırılması veya çalınması nedeniyle 
meydana gelen zararlar,
** 5.7. **Aracın bir hasar veya arıza nedeniyle zorunlu olarak taşınması veya çekilmesi nedeniyle 
meydana gelen teminat kapsamındaki zararlar hariç olmak üzere, aracın kendi gücü ile girip 
çıkacağı ruhsatlı sefer yapan gemiler ve trenler dışında, kara, deniz, nehir ve havada taşınması 
sırasında uğrayacağı zararlar,
** 5.8. **Aracın ruhsatında belirtilen taşıma haddinden fazla yük ve yolcu taşıması sırasında 
meydana gelen ve münhasıran aracın istiap haddinin aşılmasından kaynaklanan zararlar,
** 5.9. **3713 sayılı Terörle Mücadele Kanununda belirtilen terör eylemleri ve bu eylemlerden 
doğan sabotaj sonucunda oluşan veya bu eylemleri önlemek ve etkilerini azaltmak amacıyla 
yetkili organlar tarafından yapılan müdahaleler sonucu meydana gelen biyolojik ve/veya 
kimyasal kirlenme, bulaşma veya zehirlenmeler nedeniyle oluşacak bütün zararlar.
** 5.10. **Zorunlu haller (tedavi veya yardım amaçlı sağlık kuruluşuna gitme, can güvenliği 
nedeniyle uzaklaşma vb) hariç olmak üzere bu maddenin 5.4 ve 5.5 nolu bendlerdeki ihlaller 
nedeniyle, sürücünün kimliğinin tespit edilmesini engellemek için kaza yerinden ayrılması.

** A.6. Muafiyetler **
Sigorta poliçesinde, tespit olunan bir miktara veya hasar ile sigorta bedelinin belli bir oranına 
kadar olan zararın sigortacı tarafından tazmin edilmeyeceği kararlaştırılabilir. Bu şekilde 
belirlenen muafiyetler en az 14 punto büyüklüğünde harflerle poliçeye yazılır.

** A.7. Sigorta Teminatına İlişkin Özel Belirlemeler **
Sigorta poliçesi, sigorta konusu aracın belirli günlerde, belli mesafeler altında veya belli kişiler 
tarafından kullanılması ve benzeri durumlarda oluşacak zararları kapsayacak şekilde 
düzenlenebilir. Bu madde uyarınca sigorta teminatına ilişkin olarak yapılan belirlemeler en az 
14 punto büyüklüğünde harflerle poliçeye yazılır.

** A.8. Sigortanın Başlangıcı ve Sonu **
Sigorta, poliçede başlama ve sona erme tarihleri olarak yazılan günlerde, aksi 
kararlaştırılmadıkça, Türkiye saati ile öğleyin saat 12.00'de başlar ve öğleyin saat 12.00'de sona 
erer.

** B. Hasar ve Tazminat **

** B.l. Rizikonun Gerçekleşmesi Halinde Sigortalı ve/veya Sigorta Ettirenin Yükümlülükleri **
Sigortalı ve/veya sigorta ettiren, rizikonun gerçekleşmesi halinde aşağıdaki hususları yerine 
getirmekle yükümlüdür.

** 1.1. **Rizikonun gerçekleştiğini öğrendiği tarihten itibaren en geç beş iş günü içinde sigortacıya 
bildirimde bulunmak,
** 1.2. **Sigortalı değilmişçesine gerekli kurtarma ve koruma önlemlerini almak ve bu amaçla 
sigortacı tarafından verilen talimata elinden geldiği kadar uymak,
** 1.3. **Aracın çalınması halinde, durumu öğrenir öğrenmez derhal yetkili makamlara bildirimde 
bulunmak,
** 1.4. **Zorunlu haller dışında, rizikonun gerçekleştiği yer veya şeylerde bir değişiklik yapmamak,
** 1.5. **Sigortacının isteği üzerine rizikonun gerçekleşmesi nedenlerini ayrıntılı şekilde 
belirlemeye, zarar miktarıyla delilleri saptamaya ve rücu hakkının kullanılmasına yararlı, 
sigortalı ve sigorta ettiren için sağlanması mümkün gerekli bilgi ve belgeleri gecikmeksizin 
sigortacıya vermek,
** 1.6. **Tazminat yükümlülüğü ve miktarı ile rücu haklarının saptanması için sigortacının veya 
yetkili kıldığı temsilcilerinin sigorta kapsamında yer alan şeylerde ve bunlarla ilgili belgeler 
üzerinde yapacakları araştırma ve incelemelere izin vermek,
** 1.7. **Üçüncü kişilerin haksız veya kusurlu fiili sonucu meydana gelen kazalar varsa tanıkların 
kimlikleri ile adreslerini en yakın yetkili makama bildirmek ve mümkün olan hallerde bir görgü 
tutanağı sağlamak.

** B.2. Koruma Önlemleri ve Kurtarma **
Sigortalı ve/veya sigorta ettiren, işbu sözleşme ile temin olunan rizikoların gerçekleştiği veya 
gerçekleşme ihtimalinin yüksek olduğu durumlarda zararı önlemeye, azaltmaya, artmasına 
engel olmaya veya sigortacının üçüncü kişilere olan rücu haklarının korunması için imkânlar 
ölçüsünde önlem almakla yükümlüdür. Alınan önlemlerden doğan makul masraflar, bu 
önlemler faydasız kalmış olsa bile, sigortacı tarafından ödenir.

** B.3. **Rizikonun Gerçekleşmesi Halinde Sigortacının Yükümlülükleri

** 3.1. **Bildirim
Sigortacı poliçe metninde muhtemel hasarlar için talep edeceği belgelere yer verir. Sigortacı 
hasar ihbarı üzerine üç iş günü içinde hak sahibine, poliçe metninde yer verdiği belgeler dışında 
talep ettiği belgeleri, yazılı veya taraflarca kararlaştırılan iletişim vasıtalarıyla bildirir.
** 3.2. **Zararın Tespiti
Bu sözleşme ile sigortalının uğradığı zarar sigortacı ile sigortalı arasında yapılacak anlaşmayla 
veya tayin edilecek sigorta eksperi vasıtasıyla tespit edilir.
** 3.3. **Sigorta Bedeli, Tazminatın Hesabı ve Ödenmesi
** 3.3.1. **Sigorta Bedeli
** 3.3.1.1. **Sigorta şirketi aracı hasar tarihi itibariyle rayiç değerine kadar teminat altına almıştır. 
Sigorta tazminatının hesabında sigortalı menfaatlerin rizikonun gerçekleşmesi anındaki rayiç 
değerleri esas tutulur.

Rayiç değer için esas alınacak referansa veya rayiç değeri belirleme yöntemine poliçede yer 
verilir. Bu yönde bir referans belirlenmemişse veya bu belirleme somut değilse Hazine 
Müsteşarlığınca tespit edilecek kurallar çerçevesinde belirlenecek referans rayiç değerler esas 
alınır.

** 3.3.2. **Tazminatın Hesabı ve Ödenmesi
** 3.3.2.1. **Hasar tazmininin ne şekilde yapılacağı poliçede açıkça belirtilir. Onarım yapılacak 
olması halinde poliçede, onarımın şirketçe belirlenecek servislerde veya sigortalı tarafından 
belirlenecek servislerden hangisinde yapılacağı hususu açıkça yer alır. Ayrıca hasarın 
tazmininde orijinal parça veya eşdeğer gibi parça seçeneklerinden hangisinin kullanılacağı 
belirtilir. Bu yönde bir belirleme olmazsa sigortalının tercih ettiği tazmin yöntemi, servis ve 
parça esas alınır.
** 3.3.2.2. **Onarım masraflarının zarar gören aracın rizikonun gerçekleştiği tarihteki değerini 
aşması ve aynı zamanda eksper raporu ile aracın onarım kabul etmez bir hale geldiğinin tespit 
edilmesi durumunda, araç tam hasara uğramış sayılır. Bu durumda, aracın ilgili mevzuat 
doğrultusunda hurdaya ayrıldığına dair hurda tescil belgesi sigortacıya ibraz edilmeden araç 
sahibine sigorta tazminatı ödenmez. 
Onarım masrafları sigortalı aracın rizikonun gerçekleştiği tarihteki değerini aşsın veya 
aşmasın, ağır hasarlı aracın onarımının mümkün olduğunun eksper raporu doğrultusunda tespit 
edilmiş olması durumunda, aracın ilgili mevzuat doğrultusunda trafikten çekildiğine dair 
“trafikten çekilmiştir” kaşeli tescil belgesi sigorta şirketine ibraz edilmeden araç sahibine 
sigorta tazminatı ödenmez.

Hak sahibinin aracın hasarlı haliyle sahibine terk edilmesine onay vermesi halinde aracın riziko 
tarihindeki rayiç değeri ile hasarlı hali arasındaki tutar kendisine tazminat olarak ödenebilir. Bu 
durumda ilgisine göre yukarıdaki paragraflarda düzenlenen usul çerçevesinde işlem yapılır. 
Hak sahibinin onayı ile aracı hasarlı haliyle sigortalıya terk ederek tazminatı ödemek isteyen 
sigortacı, tespit edip sigortalıya bildirdiği sovtaj bedelini bildirimden itibaren 1 aylık süreyle 
sınırlı olarak garanti etmiş sayılır.

Kısmi onarımlarda parçaların sigorta şirketi tarafından tedarik veya tazmin edilmesi halinde 
hasarlı parçalar talep ettiği takdirde sigortacının malı olur.

Kısmi hasar halinde tarafların mutabakatıyla onarım yerine nakdi ödeme yapılabilir.

Araç sicilinde bulunan işleme engel kayıtlar sebebiyle, yukarıda belirtilen hurda veya çekme 
belgesinin hak sahibi tarafından alınamaması ve sigorta şirketine ibraz edilememesi halinde, 
tazminat ödemesi, ilgili tutarın sigortacı tarafından masrafları tazminat tutarından mahsup 
edilmek üzere, mahkemece tespit edilen ödeme mahalline tevdii suretiyle de yapılabilir. Bu 
durumda hurda veya çekme belgesi aranmaz ve ödeme bilgisi sigorta şirketince ilgililere 
bildirilir.

** 3.3.2.3. **Kısmi hasar halinde, onarım masrafları ve onarımın layıkı ile yapılabileceği en yakın 
yere kadar olan gerekli çekilme ve nakil masrafları ödenir.
Onarım sonucunda araçta bariz bir kıymet artışı meydana gelirse, bu fark tazminat miktarından 
indirilebilir. Bu şekilde indirim yapılabilmesi için hangi parçalara ne oranda indirim 
yapılacağının poliçede yazılı olması gerekir. Ancak, her hâlükârda, meydana gelen kıymet artışı 
dolayısıyla tazminat miktarından indirilecek kısım ödenen tazminatın rücuen tahsil edilme 
imkanı oranına göre azaltılır.
** 3.3.2.4. **Aracın çalınması halinde aracın çalınma günündeki rayiç değeri ödenir.
** 3.3.3. **Tazminat Hakkının Eksilmesi ve Düşmesi
Sigortalı ve/veya sigorta ettiren rizikonun gerçekleşmesi halinde yükümlülüklerini yerine 
getirmez ve bunun sonucu zarar miktarında bir artış olursa, sigortacının ödeyeceği tazminattan 
sigortalı ve/veya sigorta ettirenin kusurunun ağırlığına göre indirim yapılır.
Sigorta ettiren ve/veya sigortalı rizikonun gerçekleşmesine kasten sebebiyet verir veya zarar 
miktarını. kasten arttırıcı eylemlerde bulunurlarsa, sigortalının bu poliçeden doğan hakları 
düşer.
** 3.3.4. **Tazminatın Ödenmesi
** 3.3.4.1. **Sigortacı hasar ihbarı üzerine talep ettiği belgelerin kendisine eksiksiz olarak verilmesi 
ve zararın eksper vasıtasıyla tespiti kararlaştırılmış ise eksper raporunun tesliminden itibaren 
en geç 10 işgünü içinde Genel ve Özel Şartlar kapsamında gerekli incelemeleri tamamlamak ve 
ödemeye engel bir durumun bulunmaması halinde tazminat miktarını tespit edip sigortalıya 
ödemek zorundadır. Tazminat ödeme borcu her halde hasarın ihbarından itibaren 45 gün sonra 
muaccel olur.

İncelemeler hasar ihbarı üzerine üç ay içinde tamamlanamamışsa; sigortacı, tazminattan veya 
bedelden mahsup edilmek üzere, tarafların mutabakatı veya anlaşmazlık hâlinde mahkemece 
yaptırılacak ön ekspertiz sonucuna göre süratle tespit edilecek hasar miktarının en az yüzde 
ellisini avans olarak öder.

Sigortalanan menfaatler üzerinde birden çok sigorta varsa, sigortacı payına düşen tazminatı 
Türk Ticaret Kanunu ve bu sözleşme hükümlerine göre öder.

** 3.3.4.2. **Çalınmış olan aracın bulunması için ilgili makamlarca yapılacak araştırmalar 30 gün 
içinde sonuç vermediği takdirde sigortalı durumu ilgili makamlara başvurduğunu belgelemek 
suretiyle, sigortacıya bildirir. araç kayıtlarına çalınma durumunu gösteren şerh ve sair 
açıklamanın konduğunu ve aracın ilgili mevzuata göre devrine engel teşkil edebilecek 
kısıtlamaların bulunmadığını gösteren belgeler sigortacıya teslim edilir. Sigortacı bu genel 
şartlara göre tazminatı öder. Bu genel şartların B.3.3.3 üncü maddesinin 2 nci paragrafı uyarınca 
ilgililer hakkında cezai soruşturma açılmış ise bu soruşturmanın tamamlanmasına kadar 
sigortacı tazminat ödemesini bekletebilir.

Çalınmış olan aracın bulunması, sigorta tazminatının ödenmesinden önce olmuş ise sigortalı, 
aracı geri almak zorundadır.

Sigortacı tarafından değeri ödenen araç, ödemeden sonra bulunursa, sigorta ettiren ve/veya 
sigortalı keyfiyeti derhal sigortacıya bildirmekle yükümlüdür. Bu durumda anlaşma 
hükümlerine göre sigortalı tazminatı iade eder veya aracın mülkiyetini sigortacıya devreder.
Araçta çalınma dolayısıyla bir zarar meydana gelmiş ise sigortacı zararı öder.

** B.4. Hasar ve Tazminatın Sonuçları **

** 4.1. **Rizikonun gerçekleşmesi ile tam hasar meydana geldiği takdirde sigorta teminatı sona erer. 
Teminatın sona ermesi ile sigortacı primin tamamına hak kazanır.
Kısmi hasar halinde, aksine anlaşma yoksa, sigorta bedeli, rizikonun gerçekleştiği tarihten 
itibaren, ödenen tazminat tutarı kadar eksilir.
** 4.2. **Kısmi hasarlarda sigortacının sözleşmeyi feshi hakkı ve bu hakkın tâbi olduğu şartlara 
poliçede yer verilir. Sigortacı fesih hakkını bu genel şartlar uyarınca tazminatın ödenmesinden 
sonra kullanabilir.
** 4.3. **Sigorta şirketi ödediği tazminat tutarınca sigortalıya halef olur. Sigorta şirketi ödediği tutar 
için rücu talebini, sigorta limitleri dahilinde, öncelikle ilgili risk için teminat sunan sigorta 
şirketine yöneltir. Sigorta şirketi ilgiliye karşı sahip olduğu rücu hakkını ilgili risk için sigorta 
teminatının bulunmadığı durumda kullanabilir. Sigorta ettiren ve sigortalı, sigortacının 
açabileceği davaya veya takibe yararlı ve elde edilmesi mümkün belge ve bilgileri vermeye 
zorunludur.

** C. Çeşitli Hükümler **

** C.1. Sigorta Priminin Ödenmesi, Sigortacının Sorumluluğunun Başlaması ve Sigorta 
Ettirenin Temerrüdü **
Sigorta priminin tamamının, primin taksitle ödenmesi kararlaştırılmışsa peşinatın (ilk taksit) 
akit yapılır yapılmaz ve en geç poliçenin teslimi karşılığında ödenmesi gerekir. Aksi 
kararlaştırılmadıkça, prim veya peşinat ödenmediği takdirde poliçe teslim edilmiş olsa dahi 
sigortacının sorumluluğu başlamaz ve bu husus poliçenin ön yüzüne yazılır. Primin taksitle 
ödenmesi kararlaştırılmışsa peşinatı izleyen taksitlerin ödeme zamanı ve ödememenin sonuçları 
poliçe üzerine yazılır. Sigorta ettiren kimse, sigorta primini veya primin taksitle ödenmesi 
kararlaştırıldığı takdirde peşinatını veya peşinatı izleyen taksitleri zamanında ödemediği 
takdirde ilgili mevzuatın temerrüt ile ilgili hükümleri uygulanacaktır. Sigortacı temerrüt halinde 
ilgili mevzuat kapsamında sahip olduğu haklardan hangisini kullanacağını poliçede belirtir. 
Prim ödenmemiş olmasına rağmen poliçenin teslimi ile sigortacının mesuliyetinin 
başlayacağının kararlaştırıldığı hallerde sigortacının sorumluluğu poliçenin tesliminden 
itibaren 15 gün süre ile devam eder.

Sigorta priminin taksitle ödenmesinin kararlaştırıldığı hâllerde, aksine sözleşme yoksa riziko 
gerçekleşince, ödenecek tazminata ilişkin primlerin tümü muaccel olur.

Bu madde uyarınca sigorta sözleşmesinin feshedildiği hallerde, sigortacının sorumluluğunun 
devam ettiği süreye tekabül eden prim, gün esası üzerinden hesap edilerek fazlası sigorta 
ettirene iade edilir.

** C.2. Sigortalı ve/veya Sigorta Ettirenin Sözleşme Yapıldığı Sırada Beyan Yükümlülüğü **
Sigorta ettiren sözleşmenin yapılması sırasında bildiği veya bilmesi gereken tüm önemli 
hususları sigortacıya bildirmekle yükümlüdür. Sigortacıya bildirilmeyen, eksik veya yanlış 
bildirilen hususlar, sözleşmenin değişik şartlarda yapılmasını gerektirecek nitelikte ise, önemli 
kabul edilir. Sigortacı tarafından yazılı veya sözlü olarak sorulan hususlar, aksi ispat edilinceye 
kadar önemli sayılır.

Sigortacı sigorta ettirene, cevaplaması için sorular içeren bir liste vermişse, sunulan listede yer 
alan sorular dışında kalan hususlara ilişkin olarak sigorta ettirene hiçbir sorumluluk 
yüklenemez; meğerki, sigorta ettiren önemli bir hususu kötü niyetle saklamış olsun.
Sigortacı için önemli olan bir husus bildirilmemiş veya yanlış bildirilmiş olduğu takdirde, 
sigortacı bu durumu öğrenmesinden itibaren onbeş gün içinde sözleşmeden cayabilir veya prim 
farkı isteyebilir. İstenilen prim farkının on gün içinde kabul edilmemesi hâlinde, sözleşmeden 
cayılmış kabul olunur. Önemli hususun sigorta ettirenin kusuru sonucu öğrenilememiş olması 
veya sigorta ettiren tarafından önemli sayılmaması durumu değiştirmez. Ancak, bildirilmeyen 
veya yanlış bildirilen bir hususun ya da olgunun gerçek durumu sigortacı tarafından biliniyorsa, 
sigortacı beyan yükümlülüğünün ihlal edilmiş olduğunu ileri sürerek sözleşmeden cayamaz. 
İspat yükü sigorta ettirene aittir.

Rizikonun gerçekleşmesinden sonra, sigorta ettirenin ihmali ile beyan yükümlülüğü ihlal 
edildiği takdirde, bu ihlal tazminatın veya bedelin miktarına yahut rizikonun gerçekleşmesine 
etki edebilecek nitelikte ise, ihmalin derecesine göre tazminattan indirim yapılır. Sigorta 
ettirenin ihmali kast derecesinde ise beyan yükümlülüğünün ihlali ile gerçekleşen riziko 
arasında bağlantı varsa, sigortacının tazminat veya bedel ödeme borcu ortadan kalkar; bağlantı 
yoksa, sigortacı ödenen primle ödenmesi gereken prim arasındaki oranı dikkate alarak sigorta 
tazminatını veya bedelini öder.

Sigortacı, cayma hakkının kullanılmasından açıkça veya zımnen vazgeçmişse veya caymaya 
yol açan ihlale kendisi sebebiyet vermişse ya da sorularından bazıları cevapsız bırakıldığı hâlde 
sözleşmeyi yapmışsa sözleşmeden cayamaz.

Cayma hâlinde, sigorta ettiren kasıtlı ise, sigortacı rizikoyu taşıdığı süreye ait primlere hak 
kazanır.

** C.3. Sigortalı ve/veya Sigorta Ettirenin Sigorta Süresi İçinde İhbar Yükümlülüğü ve 
Sonuçları **
Sigorta ettiren, sözleşmenin yapılmasından sonra, sigortacının izni olmadan rizikoyu veya 
mevcut durumu ağırlaştırarak tazminat tutarının artmasını etkileyici davranış ve işlemlerde 
bulunamaz.

Sigorta ettiren veya onun izniyle başkası, rizikonun gerçekleşme ihtimalini artırıcı veya mevcut 
durumu ağırlaştırıcı işlemlerde bulunursa yahut sözleşme yapılırken açıkça riziko ağırlaşması 
olarak kabul edilmiş bulunan hususlardan biri gerçekleşirse derhâl; bu işlemler bilgisi dışında 
yapılmışsa, bu hususu öğrendiği tarihten itibaren en geç on gün içinde durumu sigortacıya 
bildirir.

Sigortacı sözleşmenin süresi içinde, rizikonun gerçekleşmesi veya mevcut durumun 
ağırlaşması ihtimalini ya da sözleşmede riziko ağırlaşması olarak kabul edilebilecek olayların 
varlığını öğrendiği takdirde, bu tarihten itibaren bir ay içinde sözleşmeyi feshedebilir veya prim 
farkı isteyebilir. Farkın on gün içinde kabul edilmemesi hâlinde sözleşme feshedilmiş sayılır. 
Ancak, rizikonun artmasına, sigortacının menfaatiyle ilişkili bir husus ya da sigortacının 
sorumlu olduğu bir olay veya insanî bir görevin yerine getirilmesi sebep olmuş ise bu paragraf 
uygulanmaz.

Rizikonun gerçekleşmesinden sonra sigorta ettirenin ihmali belirlendiği ve değişikliklere 
ilişkin beyan yükümlülüğünün ihlal edildiğinin saptandığı takdirde, söz konusu ihlal tazminat 
miktarına ya da rizikonun gerçekleşmesine etki edebilecek nitelikte ise, ihmalin derecesine 
göre, tazminattan indirim yapılır. Sigorta ettirenin kastı hâlinde ise meydana gelen değişiklik 
ile gerçekleşen riziko arasında bağlantı varsa, sigortacı sözleşmeyi feshedebilir; bu durumda 
sigorta tazminatı bedeli ödenmez. Bağlantı yoksa, sigortacı ödenen primle ödenmesi gereken 
prim arasındaki oranı dikkate alarak sigorta tazminatını öder.

Sigortacı, rizikonun gerçekleşmesinden önce, sigorta ettirenin beyan yükümlülüğünü kasıtlı 
olarak ihlal ettiğini öğrenince, bu maddeye göre sözleşmeyi feshetse bile, değişikliğin meydana 
geldiği sigorta dönemine ait prime hak kazanır.

Sigortacıya tanınan feshin bildirim süresi veya feshin hüküm ifade etmesi için verilen süre 
içinde, yapılan değişiklikle bağlantılı olarak rizikonun gerçekleşmesi hâlinde, sigorta tazminatı 
veya bedeli ödenen primle ödenmesi gereken prim arasındaki oran dikkate alınarak hesaplanır.

** C.4. Birden Çok Sigorta **
Sigortalanan menfaatler üzerinde aynı rizikolara karşı ve aynı süreye rastlayan ikinci poliçe 
düzenlenemez. Sigortacı bu esasa uyulup uyulmadığını araştırmak zorundadır. Bu esasa 
aykırılık halinde 2 nci poliçe 6102 sayılı Türk Ticaret Kanununda yer alan şartların varlığı 
halinde geçerli olur.

** C.5. Menfaat Sahibinin Değişmesi **
Sözleşme süresi içinde, menfaat sahibinin ilgili mevzuata uygun olarak değişmesi halinde 
sigorta sözleşmesi menfaat sahibinin değiştiği anda kendiliğinden feshedilmiş olur ve feshin 
hüküm ifade ettiği tarihe kadar geçen sürenin primi gün esasına göre hesap edilir ve fazlası 
sigorta ettirene geri verilir. Sigorta sözleşmesinde menfaat sahibinin değişmesine rağmen 
poliçenin yeni malikle devamı hükme bağlanabilir.

Sigortalı ve/veya sigorta ettirenin ölümü halinde, sigortanın hükmü devam eder ve 
sözleşmeden doğan bütün haklar ve/veya borçlar mirasçılarına geçer. Bu durumda, sigortanın 
varlığını öğrenen yeni hak sahibi durumu onbeş gün içinde sigortacıya bildirmekle yükümlüdür. 
Sigortacı değişikliği, yeni hak sahibi de sigortanın varlığını öğrendiği tarihten itibaren sekiz 
gün içinde sözleşmeyi feshedebilir. Feshin hüküm ifade ettiği tarihe kadar geçen sürenin primi, 
gün esası üzerinden hesap edilir, fazlası geri verilir. Süresinde kullanılmayan fesih hakkı düşer.

** C.6. Tebliğ ve İhbarlar **
Sigorta ettirenin ve sigortalının bildirimleri sigorta şirketinin merkezine veya sözleşmede yer 
verilen ilgili temsilciliğine veya sigorta sözleşmesine aracılık yapan acenteye, noter eliyle veya 
taahhütlü mektupla yapılır.

Sigortacının bildirimleri de sigorta ettirenin ve sigortalının poliçede gösterilen adresine veya 
bu adres değişmişse son bildirilen adresine aynı surette yapılır.
Taraflar imza karşılığı ile elden verilen mektup veya telgrafla yapılan bildirimler de taahhütlü 
mektup hükmündedir.

Sigorta sözleşmesinde belirlenen elektronik haberleşme yöntemleri ile de tebliğ ve ihbar 
yapılabilir.

** C.7. Sırların Saklı Tutulması **
Sigortacı ve sigortacı adına hareket edenler bu sözleşmenin yapılması dolayısıyla sigorta 
ettirene ve sigortalıya ait olarak öğreneceği sırların saklı tutulmamasından doğacak zararlardan 
sorumludurlar. Sigortalı iş bu poliçeye taraf olmakla sigorta konusu araca ilişkin sigortalıyı 
tanımlamayan bilgilerin 5684 sayılı Sigortacılık Kanununun 31/A ve 31/B maddeleri hükmü 
çerçevesinde paylaşılmasına rıza göstermiş sayılır.

** C.8. Yetkili Mahkeme ve Tahkim **
Bu sigorta sözleşmesinden doğan anlaşmazlıklar nedeniyle sigortacı aleyhine açılacak 
davalarda yetkili mahkeme, sigorta şirketi merkezinin veya sigorta sözleşmesine aracılık yapan 
acentenin ikametgahının bulunduğu veya rizikonun gerçekleştiği yerde, sigortacı tarafından 
açılacak davalarda ise davalının ikametgahının bulunduğu yerde ticaret davalarına bakmakla 
görevli mahkemedir.

Sigortalı, sigortacının Sigorta Tahkim Sistemine üye olması halinde tahkim usulünden 
faydalanabilir. Sigortacının Sigorta Tahkim Sistemine üye olup olmadığı bilgisi ile üye olduğu 
durumda Sigorta Tahkim Komisyonunun iletişim bilgisine poliçede yer verilir.

** C.9. Eksper Tayini **
Sigorta ettiren veya sigortalı bu sözleşmeden kaynaklanan hasarlara ilişkin olarak eksper tayin 
edebilirler. Sigortacı, tazminatın belirlenmesi amacıyla yapılan makul giderleri bunlar faydasız 
kalmış olsalar bile ödemek zorundadır.

** C.10. Zamanaşımı **
Sigorta sözleşmesinden doğan bütün talepler alacağın muaccel olduğu tarihten itibaren iki 
yılda zamanaşımına uğrar.

** C.11. Özel Şartlar **
Bu genel şartlara, sigortalı aleyhine olmamak üzere özel şart konulabilir. Sigortalıya özel 
şartlar ile sağlanan hasarsızlık indirimi ve diğer menfaatler tâbi olduğu şartlara poliçede yer 
verilir.

** C.12. Yürürlük **
Bu Genel Şartlar 01.04.2013 tarihinden itibaren yürürlüğe girer.

** POLİÇE ŞABLONU **

** Bölüm 1. ÜRÜN ADI : ** Genel Şartlarda belirlenen içeriğe uygun ürün adı verilir.(En az 
16 punto)

** Bölüm 2. SÖZLEŞME TARAFLARI **
Sigorta Şirketi Unvanı :
Sigortalı Adı/Unvanı:
Adresi :
Acente Adı/Unvanı :
Adresi :
Levha Kayıt No :
Düzenleyen Teknik Personel Adı Soyadı:
Düzenleyen Teknik Personel Sicil No:

** Bölüm 3. SİGORTA KONUSU ARAÇ BİLGİLERİ **
Plaka:
Motor No:
Şasi No:
Türü:
Markası:

** Bölüm 4. TEMİNAT HAKKINDA GENEL BİLGİLER ** 
1-)Dar Kasko, Kasko, Genişletilmiş Kasko ürünlerinde hangi riskler için teminat verildiği,
2-)Hasar durumunda sigortalının üzerinde kalacak tutara, varsa diğer muafiyetlere,(14 Punto)
3-) Prim tutarına taksitle ödeme durumunda taksit vade ve tutarlarına,
4-) Sigortacının sorumluluğunun prim veya poliçenin teslimiyle başlayacağı hususuna,
5-)Sigorta Bedeli kısmında belli bir tutar yer almayacak olup bu kısımda “Sigorta şirketi aracı 
hasar tarihi itibariyle rayiç değerine kadar teminat altına almıştır.” ibaresine,
6-)Hasar durumunda eksik/aşkın sigorta uygulanmayacaktır ibaresine,
7-) Belli günler, belli mesafeler ve kişiler için teminat verildiyse bu husustaki bilgilere (14 
punto)
8-) Hasar durumunda istenecek belgelere
9-)Hasar tarihi itibariyle rayiç değerin tespitinde esas alınacak referansa,
10-)Hasar tazmin yöntemine (onarım yerine tedarik/parçanın onarımı mümkün değilse tedarik 
v.b.),
11-) Tedarikin yapılacağı parça türüne (orijinal / eşdeğer parça),
12-) Onarımın sigortalının mı yoksa sigorta şirketinin mi belirleyeceği servis/tamirhanede 
yapılacağı hususuna
14-) Yapılan indirim ya da zamlı prim uygulamasına ve bunların nedenlerine
15-) Kısmi hasarlarda sözleşmeyi fesih hakkına,
16-) Şirketin tahkim sistemine üye olup olmadığına, üye ise Sigorta Tahkim Komisyonu 
iletişim bilgilerine
17-) Sigortalının da eksper tayin edebileceği bilgisine,
Varsa diğer hususlar ve özel şartlara, yer verilecektir